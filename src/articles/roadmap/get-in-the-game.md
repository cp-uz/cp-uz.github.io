<!-- Bu ohirgi article -->

# CP O'yiniga Kiring

Endi sizda hamma narsa bor. Siz tilni bilasiz, muhitni tayyorlagansiz, algoritmlar va tuzilmalarni o‘rgandingiz, va jamiyatda o‘zingizni topdingiz. Bu joydan keyin boshlanadigan narsa haqiqiy CP hayotidir. Ha, siz unda yashashingiz kerak. Endi siz faqat o‘rganuvchi emassiz, balki o‘yinchi, raqobatchi, ijodkor va hal qiluvchi insonga aylanyapsiz.


## Nima endi sizni kutyapti?

Bir paytlar siz CP haqida eshitgansiz, keyin uni o‘rganishni boshladingiz va hozir bu olam sizniki bo‘lib qoldi. Ammo CPda yo‘l hech qachon tugamaydi. Har doim yangi algoritm, yangi g‘oya, yangi raqib va musobaqalar bor.

Endi sizning maqsadingiz o‘rganishdan *mashq qilish* rejimiga o‘tish. Bu bosqichda siz:
- har hafta kamida bitta musobaqada (ya'ni online coding contest) qatnashasiz;
- yechgan har bir masalangizni boshalarning yechimi bilan taqqoslab yangilik o'rganasiz;
- yecha olmagan masalalarni esa yechimini doimiy ravishda o'rganib borasiz, bunda sizga editoriallar yoki do'stlar va community yordamga keladi;
- o‘z kuchli va zaif tomonlaringizni doimiy tahlil qilib borasiz, va platformalardagi reyting sizning asosiy metrikangiz bo'ladi;

Bu jarayon sekin, lekin aniq. Siz endi CPni shunchaki tushunmaysizsiz, balki uni his qilasiz. Welcome to the club! 😉


## Reja va izchillik: o‘rganishning ichki mexanizmi

Eng kuchli dasturchilar aql bilan emas, izchillik bilan yutadi. CPda aql sizning qurolingiz, lekin izlanuvchanlik shu qurolning o'qidir.

O‘zingiz uchun qulay tizim yarating, masalan:  
- Dushanba: yangi mavzuni o‘rganish;  
- Seshanba: shu mavzudan 3–4 ta masala yechish;
- Juma: musobaqada qatnashish;
- Shanba yoki yakshanba: musobaqa tahlili;

Har hafta shunday ketaversa, sizda miyya reflekslari shakllanadi. Siz kod yozayotgan paytda endi ortiqcha o‘ylamay qo‘yasiz, u avtomatik tarzda ishlashni boshlaydi. Sizning vazifangiz optimal, barcha talablarga javob beradigan yechimni topib, tahlil qilishdan iborat bo'ladi. Uni kodga o'girish esa ortiqcha energiya talab qilmay qoladi. Oddiy qilib aytganda Keep Grinding!


## Nima qachon o‘rganish kerak?

Yangi mavzuni o‘rganish vaqti kelganini siz his qilasiz. Masalan, bir nechta masalalarda siz doim vaqt yetishmovchiligi yoki xotira cheklovi bilan to‘qnashyapsiz, bu esa *yangi qurol kerak* degani.

O‘rganish tartibi quyidagicha bo‘lishi mumkin:
1. Algoritmni nazariy o‘qing;
2. Eng sodda versiyasini yozing;
3. 2–3 ta masalada qo‘llang;
4. Musobaqada real sharoitda sinang;
5. Tahlil qiling, va keyingi bosqichga o‘ting;

Har bir bosqich sizni yangi darajaga olib chiqadi. Muhimi shoshmang, sabrli bo'ling. Bir kun kelib siz o‘zingiz bilgan algoritmlarni *boshqalarga tushuntira oladigan* darajaga yetasiz, va ana shu paytda siz haqiqiy ustozga aylanasiz.


## Qiyinchiliklar

Har kim CPda qachondir “devorga uriladi”. Masalalar qiyinlashadi, vaqt ko‘p ketadi, motivatsiya pasayadi. Bu tabiiy hol. Eng muhimi, bu holatni to‘xtash sifatida emas, *o‘sish belgisi sifatida* qabul qilish. Ya'ni siz hozirgi bilimingizni qo'llash mumkin bo'lgan chegeraga (upper-boundiga) yetib keldingiz, va shunchaki yangilik kerak. Har bir qiyinchilik sizni yangi fikrlash darajasiga olib chiqadi.

Masalani yecha olmadingizmi? Uni tahlil qiling, tushuning, qayta yozing. Hech narsa yodda qolmayaptimi? O‘zingiz uchun kichik “template” yarating, kodni avtomatik sinovdan o‘tkazish skriptini yarating. Deyarli barcha CPchilarda o'zining template'i bor. Chunki bu ularga vaqt va miyya resurslarini tejashga yordam beradi. Bu sizni nafaqat o‘rgatadi, balki jarayondan zavq olishga majbur qiladi.


## Bering - olasiz!

Bir bosqichda siz o‘zingizni so‘raysiz: “Endi men nimani qila olaman?” Javob oddiy — *boshqalarga yordam berish*. Avval aytganimdek, CP bu katta bir community. U yerdagi orttirilgan do'stlar sizni kelajakda eng yaxshi tushuna oladigan hamkasblarga aylanadi. Ular bilan birga ishlab enjoy qilasiz. Shuning uchun yoshroq avlodga ham yordam qo'lini cho'zing, ertaga ular sizning projectlaringizga eng yaxshi kandidatlar bo'lib yetishadi.

Yangi boshlovchilarga masalani tushuntiring, blog yozing, tahlil videolari chiqaring, yoki Telegram guruhda savollarga javob bering. Bu sizni yanada chuqurroq o‘ylashga majbur qiladi, va shu jarayonda sizning bilimingiz ikki baravar mustahkamlanadi. Bu CPdagi yashirin qonun: kim o‘rgatsa, o‘sha eng tez o‘sadi.


## Cheksizlikning boshi

CP bu - imkoniyatlar cheksizligi! Bu tafakkurning sporti. Siz bu sportda qatnashyapsiz, va endi siz uning bir bo‘lagisiz. Har bir musobaqa, har bir kod satri, har bir xato sizni kuchaytiradi. Siz o‘rganishni tugatmaysiz, siz o‘rganishdan zavqlanishni boshlaysiz. O‘zingizni CP o‘yiniga qo‘ying, harakat qiling, kurashing, o‘ylang, tahlil qiling. Siz hozir yo‘l boshidasiz, lekin bu yo‘lning oxiri yo‘q. Faqatgina checkpointlar bor, va siz ularni yaxshi natiajalar bilan bosib o'tishga harakat qilasiz.

Enjoy your journey!